---
title: Gezichtsveld
date: 2009-10-30 12:03:04
image: vincent_bruijn_gezichtsveld.jpg
---

't Schijnt dat je ongeveer een hoek van 140 graden beslaat met je zicht. Dat is behoorlijk. Wat binnenkomt wordt achter je ogen nog een beetje rechtgetrokken, stel ik mij zo voor, en de twee beelden worden aan elkaar geknoopt zodat er een ruimtelijke ervaring optreedt; een ingenieus systeem. Jammer dat er niet een paar modi bij geleverd zijn, zodat je wat kunt switchen al naar gelang je gemoedstoestand. Gelukkig hebben wij mensen daar zelf wat variaties op bedacht, zowel technisch (microscoop, telescoop, bril, etc.) als biologisch (paddo's!). De hulpstukken blijven meestal beperkt tot bepaalde disciplines en kom je zelden tegen in het openbaar (op de bril na). 't Zou wel leuk zijn, een openbare telescoop waar je, als je net de tram bent uitgestapt, even een blik in kan werpen om te zien hoe de maan er vandaag bijstaat, of een openbare microscoop waar je je vinger even onder kunt leggen, waarna je schrikt van de hoeveelheid krioelende bacteriën die je toelachen. Helaas moeten we het, als alternatief, stellen met een verchroomd stuk plastic bij de electronica grootgrutter. Trouwens, ik zou als medewerker niet kunnen zien of er wat gejat wordt (of zit er een camera áchter?).
