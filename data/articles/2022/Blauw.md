---
title: Blauw
image: vincent_bruijn_blauw.jpg
date: Thu Oct 6 2022 16:27:00 GMT+0100 (CET)
keywords: Blauw
description: Blauw pigment
---

Vorig jaar januari, op Blue Monday, schreef ik een stukje over blauw, waarin ik refereerde aan een potje pigment dat ik vroeger op mijn atelier aan de Singelweg in Groningen op mijn bureau had staan. Inderdaad heb ik een poging gewaagd het terug te vinden tussen de spullen op zolder, maar helaas, ik vond het niet. Toch heb ik weer een potje blauw pigment op mijn bureau staan...

Vorig weekend was ik op zoek naar een kindvriendelijke buitenattractie halverwege Leiden en Hoorn en kwam ik uit bij de Zaanse Schans: een bezoekje dat leidde tot een mooie samenkomst van familiebanden, herinneringen en Hollandse souveniers.

De eerste en ook de laatste keer, sinds vorig weekend, dat ik in Zaandam de Zaanse Schans bezocht, moet in 1991 of 1992 geweest zijn. Ik kan me de tingieterij nog herinneren, waar lepeltjes en borden gegoten werden. Het gestolde vliesje bovenop het vloeibare metaal staat me nog helder voor ogen. Behalve dat ik wéét dat er ook molens staan, heb ik er geen herinnering aan. Reden te meer om weer eens te gaan kijken.

Na een stroopwafel en kaneelstokjes belandden zoon en ik in molen De Huisman waar we lichtelijk uit het lood geslagen werden door het zien staan van het boek _De Schilders van de Zaan_ waar op het omslag wijlen schoonmoeder en oma Jola de Rijcke prijkt. Overrompeld door deze vondst, in combinatie met een vloed aan herinneringen, togen we geëmotioneerd verder en kwamen uit bij verfmolen De Kat.

Het was me geheel ontschoten maar in het verleden heb ik nog wel eens pigmenten via verfmolen De Kat besteld, al lange tijd runnen ze een informatieve website naar de molen. Omber werd er gemalen op het moment dat wij er waren, en na de molen technisch bestudeerd te hebben, bezochten we het kleine winkeltje. Niets dan fröbelspulletjes en lekkernijen, of wacht, ergens in een hoekje verkochten ze ook pigmenten. Natuurlijk, de echte doelgroep voor pigmenten weet de website van De Kat wel te vinden, toeristen nemen liever iets anders mee naar huis.

Ik kocht een potje "Ultramarijn blauw P.B.29", mooi helder blauw. Het potje zelf is niet van super helder glas gemaakt, er lijkt een wittige waas in te zitten. Je moet echt, zoals ik op mijn atelier pleegde te doen, het dopje eraf draaien en dan dicht bij één van je ogen houden. Fijne sensatie!
