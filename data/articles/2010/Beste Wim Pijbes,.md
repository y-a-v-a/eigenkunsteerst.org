---
title: Beste Wim Pijbes,
image: vincent_bruijn_gerrit_berckheyde.jpg
date: Sun Feb 14 2010 19:04:56 GMT+0100 (CET)
---

Ik mag niet fotograferen in het Rijksmuseum... een wat vreemde regel voor een museum dat ontwikkelingen op het gebied van nieuwe media nauwgezet volgt. Uw Rijkswidget voor de iPhone en het Apple Dashboard zijn goed gevonden toepassingen voor de cultuurjunk: Dirck Hals' schilderij had ik in de tram op weg van werk naar huis rustig kunnen bestuderen via uw iPhone-app. Liep ik het vanmiddag zo ineens tegen het lijf in uw museum. Mijn vooraf opgedane kennis en bestudering waren een goede opstap om het werk, nu live, nog beter te kunnen bekijken, Ã©n waarderen.

Maar dan mag ik niet uw nieuwe aanwinst Berckheyde fotograferen, om bijvoorbeeld als wallpaper op die zelfde iPhone te plaatsen, zodat ik iedere dag herrinerd kan worden aan dat schilderij? Hoewel het aura, om met Walter Benjamin te spreken, van het kunstwerk 'ontbreekt' bij de reproductie op mijn iPhone, sterkt het, in mijn ogen, niettemin het werk weerom te gaan zien in uw museum. Een glimp van een schilderij stimuleert het verlangen en motiveert mij uw museum weer te bezoeken. Moet ik het dan stellen bij de, qua drukkwaliteit, abominabele ansichtkaartjes die u in uw museumshop verkoopt?

Gij vreesdet mooglijk voor geirriteerd publiek wanneer eenieder vrijelijk mag fotograferen in de toonzalen, graag-zonder-flits-maar-dat-heeft-iedereen-toch-altijd-aanstaan-dus-het-flitsen-is-niet-van-de-lucht? Sla een pact, als museumcollectief, met cameraproducenten opdat een museummodus op ieder huis-tuin-en-keukenfototoestel toegevoegd worde: geen flits, 800 ASA, klein diafragma, zoiets, prijs het aan en tolereer de enkele stupide toerist die toch vergeten is de museummodus aan te zetten, beter nog, wijs hem/haar daar op. Enfin, ik heb Berckheyde toch gefotografeerd.
