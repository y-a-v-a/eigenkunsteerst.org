---
title: Frits
image: vincent_bruijn_familieportret.jpg
date: Sun Aug 29 2010 22:24:40 GMT+0200 (CEST)
---

Wie is Frits? En wie is Benthe (of Berthe)? En wie stortte zich met gretigheid op wat ik waarneem als een familieportret? Want hoeveel mannen van onder de twintig ken jij die Frits heten? Of onder de tien? Ik ken er geen. Het blijft moeilijk, lijkt het, om binnen het kader van een stoeptegel te blijven. Dat verbaast me niks; een stoeptegel is 30 bij 30 centimeter en dat stoepkrijt is zo dik als een winterwortel. Probeer dan maar eens een portret op één tegel te krijgen, petje af daarvoor! De meest gemaakte fout bij portrettekenen is dat men de ogen te groot in het hoofd zet. Wijd open kijkers domineren dan het gezicht waardoor de verhoudingen niet meer recht te trekken zijn. Heb je de ogen van Kuifje wel eens gezien? Stipjes zijn het, net als die van Bobbie trouwens.

Het vermoedelijke zelfportret rechtsboven (Sophia?) stemde niet snel tot tevredenheid, ik tel zo drie oefeningen voordat de tekenares (ook een aanname) tevreden was met een beeld van zichzelf. Of het kleine zusje was op het speelplein zo beweeglijk dat er geen fatsoenlijk moment overbleef om eens goed te kijken hoe ze er nou uitzag. Ik kan alleen niks maken van de naam boven het onderste portret... Begint het nu met een B of met een T? Wel gespierde armen heeft die persoon. Zo heb ik er een paar dagen naar gekeken, telkens wanneer ik er voorbij kwam als ik naar mijn fiets wandelde, totdat de regen het wegspoelde.
