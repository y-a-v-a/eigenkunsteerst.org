---
title: Knus
image: vincent_bruijn_art_amsterdam.jpg
date: Sun Aug 29 2010 23:00:00 GMT+0200 (CEST)
---

Ja het was reuze gezellig op de Art Amsterdam! En iedereen had ook weer van die leuke dingen in z'n stand. Heel apart allemaal. Nog even mijn nagels lakken hoor. En leuk trouwens dat er ook weer eens werk van Armando te zien was! Alsof die brand er nooit geweest was in Amersfoort. 'De mens is de maat van alle dingen.' Inderdaad, Protagoras, kunst moet wel in je huis passen. Dus het moet handzaam zijn, niet te groot voor een Amsterdamse pijpenla, maar ook weer niet te klein, anders is het geen statement en loop je het risico dat je bezoek het over het hoofd ziet.

Ahum... mag ik even? Ik heb verdomme recht op verbeelding! Ik wil godverdegodver dodelijk vermoeid van een beursbezoek terugkeren omdat mijn kop uit elkaar spat van een Hoorn des Overvloeds aan fantasieën, visies, ideeën, overspannen verbanden, anarchistische statements, iconoclastische, bemoeizuchtige en eclectische verbeelding! Nogmaals: ik heb verdomme recht op verbeelding! Ik heb verdomme recht op ver-beel-ding! En dat is je taak, als kunstenaar, te verbeelden! Toe! Aan de bak! Naar je atelier! En niet van dat zelfingenomen gedoe de hele tijd!
