---
title: Fuck image
image: vincent_bruijn_fuck_image.jpg
date: Sun May 09 2010 00:02:16 GMT+0200 (CEST)
---

Het café is over het algemeen niet de locatie waar je hoogstaande, intellectuele en/of diepgaande ideeën opdoet. Nou, het is anders: je denkt die avond van wel, totdat je de volgende dag erachter komt dat het toch de drank was die je parten speelde. Toch vind ik dit een eigenaardig staaltje ideeëngoed waar ik wel even zoet mee kan zijn. <em>Fuck image</em> staat geschreven op de spiegel van de toiletten in de Soundgarden, café aan de Marnixstraat in Amsterdam. Was de grafittist depressief en kon hij er niet tegen zijn tronie te zien, of had hij (het was in het herentoilet) zo weinig eigenwaarde dat hij zichzelf vervloekte middels deze daad? Het zou ook een algemene aanklacht kunnen zijn tegen de afbeelding in het algemeen, een filosoof die anti-mimetische ideeën over kunst aanhangt. Of juist een Platonist die van mening is dat de wereld een afspiegeling is van een metafysica, die kunstenaars, die een afbeelding creëren van wat al een afbeelding van een hoger idee is, slechte kunstenaars vindt? Misschien was het een anti-narcist die spiegels schuwt om niet in de verleiding te komen van zichzelf te gaan houden... Hang je de spiegel in een <em>white cube</em>, dan zou het zo een werk van Ben Vautier of Joseph Kosuth kunnen zijn.
