---
title: Rietveld Kratstoel
image: vincent_bruijn_rietveld_kratstoel.jpg
date: Mon Jun 12 2023 21:24:00 GMT+0100 (CET)
keywords: Gerrit Rietveld, kratstoel
description: Rietveld tuinmeubilair in het wild
---

Afgelopen jaar heb ik onze keuken zelf gebouwd. Drie weken lang ben ik bezig geweest met meten, frezen, zagen, schuren, schilderen en schroeven. Ik heb zes kasten van 70 cm breed voor langs een muur gemaakt en vier kasten voor het keukeneiland. Ik ben zeer tevreden met het eindresultaat, misschien schrijf ik er hier nog wel eens over.

Maar voor het zover was, heb ik veel tijd besteed aan leren houtbewerken. Ik heb weliswaar op de kunstacademie een cursus in de houtwerkplaats gevolgd, en tijdens en na de academie kluste ik aardig, maar een keuken bouwen die er niet uitziet alsof je hem zelf gemaakt hebt, dat had ik nog niet eerder gedaan. Voorafgaand aan de daadwerkelijke bouw heb ik weken op YouTube naar vele videos gekeken om te leren hoe timmermannen (m/v) hun materiaal behandelen; volgens mij had ik me vrij grondig visueel voorbereid.

Maar me praktisch voorbereiden moest ik natuurlijk ook. Zodoende kwam ik op het idee om als proef zelf tuinmeubilair te maken. Ik had ooit een boek gekocht met bouwtekeningen van meubilair van Gerrit Rietveld – ik kan me niet eens meer herinneren waar en wanneer, maar het moet zeker zo'n twintig jaar geleden zijn geweest. Ik had het wel eens doorgebladerd, maar ik had niet méér onthouden dan dat ik dat boek ergens in de kast had staan.

Dit leek me nou een goed startpunt: wanneer ik zelf de kratstoel uit het boek zou maken, voor elk gezinslid één, dan had ik twee vliegen in één klap: één ontwerp meerdere keren uitgevoeren, zodat ik per constructie lessen leerde die ik bij de bouw van de volgende kon gebruiken en het resultaat zou mooi design tuinmeubilair voor op het terras zijn.

Minutieus heb ik de bladzijden over de kratstoel gelezen en de tekeningen bestudeerd. In mijn hoofd had ik een 3D projectie gemaakt en alle maten kon ik dromen. Enkele aanpassingen waren noodzakelijk omdat ik het met standaard diktes wilde bouwen, die afwijken van wat in Rietvelds tijd gangbaar was. Ook wilde ik hardhout in plaats van vuren hout gebruiken om de levensduur van de stoelen te verlengen.

Omdat ik het boek meerdere keren doorgelezen had en ook nog overwogen had om Rietvelds tuinbank te maken, kreeg ik oog voor deze meubels. Zo vond ik de afgelopen maanden wandelend door Leiden, in het wild, in verschillende tuinen Rietveld meubels. De uitvoeringen varieerden, maar het waren allemaal onmiskenbaar Rietvelds ontwerpen.
