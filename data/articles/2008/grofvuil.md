---
title: Grofvuil
image: vincent_bruijn_grofvuil.jpg
date: Fri May 23 2008 21:08:46 GMT+0200 (CEST)
---

Toen ik op de academie zat, ergens in het vierde jaar, vertrok ik 's ochtends eens naar het atelier aan de van Leeuwenhoekstraat, vanaf de Tuinbouwstraat, waar ik toen woonde, en zag dat het die dag grofvuil was. Tegenwoordig dien je te bellen naar de gemeente alvorens je je zooi aan de straat mag zetten, maar toen was er nog een vaste dag per maand waarop je je afgeschreven huisraad aan de straatkant kon zetten. Je zag toen ook wel eens sjacheraars met aanhangers achter hun aftanse autootje door de wijk rijden op zoek naar nuttige waar tussen het grofvuil.
Wat me opviel toen ik onderweg op de fiets reed, was dat veel opstellingen langs de weg leken op werken van <a href="http://www.tony-cragg.com/" target="_blank">Tony Cragg</a>, installaties van DaDa kunstenaars of assemblages van Edward Kienholz of Louise Nevelson. Afgemeten opstellingen waarbij allerlei facetten van traditioneel beeldhouwen onbedoeld een rol speelden: massaverhouding, maat, ruimte, materiaalgebruik. Ik fietste onmiddellijk naar huis en greep mijn fotocamera. Langs de Prinsesseweg in Groningen fotografeerde ik een stuk of tien door haar bewoners geinstalleerde installaties.
Een week of drie geleden waren S en ik op weg van Hoorn naar Groningen en moesten stoppen bij de Stevinsluizen bij Den Oever. Uit het raam kijkend herrinerde ik mij plotseling bovengenoemde fotoserie omdat een wegafzetting die pal naast de auto stond erg veel weg had van die installaties aan de Prinsesseweg; evenwel had je de opstelling als kunstwerk van een of andere exotische kunstenaar maar zo tegen kunnen komen op de Documenta in Kassel.
