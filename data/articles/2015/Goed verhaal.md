---
title: Goed verhaal
image: vincent_bruijn_ax710_malevich_henk_schiffmacher.jpg
date: Sun Mar 22 2015 20:13:12 GMT+0100 (CET)
keywords: Henk Schiffmacher, Malevich tattoo, Stedelijk Museum Amsterdam
description: Hoe ik aan mijn tattoeage van Malevich kom, met dank aan Stedelijk Musem Amsterdam en Henk Schiffmacher
---

Nevenstaande afbeelding toont mijn tatoeage. Dat ik, bijna 37 jaar, nog mijn eerste tatoeage zou laten zetten, had ik zelf ook niet helemaal gedacht. Ik riep wel al jaren dat het me wel gaaf zou lijken om een schilderij op mijn lichaam te laten tatoeëren, maar iets weerhield me er altijd van. Met name de hamvraag: welk schilderij?

Bij de tentoonstelling Malevich en de Russische Avant Garde die tot 2 februari 2014 in het Stedelijk Museum Amsterdam te zien was, organiseerde ze een prijsvraag onder de naam <a href="http://www.stedelijk.nl/malevichishere" target="_blank">#malevichishere</a>. Op de website staat een filmpje waarin conservator Bart Rutten een anekdote vertelt over dat hij eens een meisje met een Malevichtatoeage tegen kwam op een opening bij het voormalige NIMk. Dit was de inspiratie om een wedstrijd op te zetten waarbij zij die een op Malevich geïnspireerd creatief werk instuurden, kans maakten op een tatoeage van een schilderij naar keuze van Malevich, te zetten door Henk Schiffmacher.

Ik stuurde <a href="http://www.maleglitch.net" target="_blank">Maleglitch</a> in: de website die ax710 en ik in 2010 hebben gemaakt en waarop schilderijen van Malevich door een computerprogramma geglitcht worden tot nieuwe unieke beelden.

Tot mijn grote verrassing ontving ik 25 februari 2014 het bericht dat we de wedstrijd gewonnen hadden. WTF?! Ik schrok me te pletter maar moest ook heel hard lachen; zou ik dan toch eindelijk mijn tatoeage krijgen? Tja, wie A zegt, moet ook B zeggen.

De hamvraag was teruggebracht naar: welk schilderij van Malevich? Het kostte me opvallend weinig tijd om te beslissen dat ‘Compositie met 8 rode rechthoeken’ uit 1915 het beoogde schilderij was. Dit is een sleutelwerk, voor mijzelf dan met name. Dit schilderij representeert voor mij de kracht en uniciteit van Malevich: spannend, vernieuwend, minimalistisch, beetje absolutistisch.

En ax710? Hij heeft een geglitchte variant van ‘Compositie met 8 rode rechthoeken’ laten zetten. Schiffmacher vond het wel een tof idee en zette onze beelden dezelfde dag in dezelfde rode inkt.

Foto’s: Zwaan Ipema
