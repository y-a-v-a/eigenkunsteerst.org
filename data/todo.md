
---
title: Stoeprozet
date: 2011-09-20 22:52:58
image: vincent_bruijn_stoeprozet.jpg
---
Ik kijk veel naar de grond wanneer ik loop. Ik heb een passie voor motieven van vloerbedekkingen, ik fotografeer ze graag. Ook de stoep is een interessant vloerbedekking om naar te kijken. Ik kan me nog goed herinneren hoe ik in de jaren tachtig naar school wandelde en altijd bezig was met hoeveel stoeptegels ik in één stap moest nemen. Een dwangmatig trekje dat ik gelukkig ergens de afgelopen twintig jaar ben kwijtgeraakt. Neemt niet weg dat ik nog graag kijk naar de stoep, de putdeksels die er tussen liggen, de typen steen die voor stoepranden gebruikt worden. In de VS ben ik gecharmeerd geraakt van de gekleurde stoepranden. Een blauwe stoeprand betekent parkeren voor invaliden, een rode stoeprand: niet parkeren, en een gele stoeprand: dan sta je goed. Een helder systeem.\nIn de Roerstraat in Amsterdam ben ik me gaan verbazen hoe in een deel van de stoep de putjes van de bluskranen voor de brandweer tussen de tegels verwerkt zijn. Als rozetten heeft de stratenmaker de omliggende tegels verzaagd om de kleine putjes in het dwingende grid van de stoep te krijgen. Waarom niet een rechthoekig stukje uit een paar tegels gefreesd? Onder een hoek anders dan 90 graden is het moeilijk zagen, vandaar de verstekbak. Waarom dan toch die moeite gedaan om een mooi sluitend geheel te creëren waarin het lijkt alsof het ijzeren putje straalt?


---
title: LV
date: 2011-06-19 22:33:30
image: vincent_bruijn_louis_vuitton.jpg
---
Het linker deel van de afbeelding hiernaast toont tussen beide afgebeelde mannen het topje van een mutsje met ingebreid Louis Vuitton logo. Het behoort toe aan een zwerver die daar onderuitgezakt op een metrobankje zit. De rechterkant van de afbeelding toont een Aziatisch uitziende vrouw, die op gelijke hoogte als de zwerver zit, maar aan de andere kant van het gangpad. Zij heeft verschillende glimmende objecten aan of bij zich, kijkt op haar iPhone, en draagt een tas mee van het merk Louis Vuitton. De vrouw, naar ik meen af te lezen van haar uiterlijk, kleedt zich met zorgvuldig gekozen accessoires om een bepaalde indruk van haar status af te geven. Met andere woorden, volgens mij wil ze middels de glitters, iPhone, gepoetste schoenen en de merktas laten zien dat ze niet de armste is.\nMaar wat nu als de armsten ook in staat zijn zich te tooien in als prijzig bekendstaande spullen van het merk Louis Vuitton, zoals de zwerver doet? Als Louis Vuitton niet meer onderscheidend is ben je toch mooi in de aap gelogeerd, als middenklasse dame die haar rijkdom graag tonen wil. Het onderscheid is uitgewist, men is helaas weer gelijk aan elkaar. Tja daar zit je dan... Moet je je toch eens bezinnen op je accessoires: wat is de nieuwe (nog net) betaalbare onderscheidende factor tussen mij en mijn metro-buurman? Ze lijkt het niet op te merken; ze is te druk bezig haar sociale netwerk bij te houden via de iPhone.


---
title: Temporary Stedelijk 2
date: 2011-03-11 09:24:30
image: vincent_bruijn_piet_mondriaan.jpg
---
Elf jaar geleden organiseerde Galeria Zacheta te Warschau een tentoonstelling met werken van Mondriaan, Bacon en Malevich. Er waren geen topstukken, de tentoonstelling bestond uit mediocre werken geleend van West-Europese musea. Als uitwisselingsstudent aan de kunstacademie van Poznan toog ik met medestudenten naar Warschau. Via via had een medestudent geregeld dat we door de medewerkersingang naar binnen mochten. Waarom via deze ingang het museum in? Omdat er buiten voor de hoofdingang, in de kou, een tientallen meters lange rij bezoekers stond te wachten. Ik herriner me dat ik stomverbaasd stond te kijken naar deze voor mij ongekende aanblik. Ik realiseerde me dat ik verwend was met de rijke keuze aan musea met moderne kunst in Nederland. Deze luxe was de inwoners van Polen niet gegund. Jarenlange politiek gekeurde en gekleurde kunst had de honger naar deze verbeelding in de Polen blijkbaar juist aangewakkerd.\nIn de jaren dat het Stedelijk Museum Amsterdam gesloten was, kreeg ik eenzelfde honger, honger naar op de trap te staan waar Gilbert en George eens een sculptuur presenteerden, honger naar de hoge plafonds, de witte muren, de Malevichen, honger naar de mogelijkheid op 't fietsje te stappen en even een shot verbeelding te halen. De beoordeling van The Temporary Stedelijk 2 moet daarom gedaan worden vanuit een heel ander perspectief, met andere verwachtingen, dan Sacha Bronwasser deed in de kunstbijlage van vrijdag 4 maart jl. Ik vind dat het wat gefragementeerde aanbod juist een tractatie is op een breed scala aan artistieke visies. Die ene klimaatzaal is een tipje van de sluier, een opmaat voor wat komen gaat als de nieuwbouw gereed is. De kwaliteit van de tentoonstelling 'TV as…' is vele malen hoger dan wat een gemiddeld provinciaal museum neerzet. Ik kon niet anders dan volschieten bij de aanblik van acht verdomd goede schilderijen van Malevich, met de herinnering aan Warschau in het achterhoofd. Ik ben uitermate tevreden over de aangeboden verbeelding van een museum dat middenin een verbouwing zit en ik wil dan ook iedereen aanmoedigen in de rij te gaan staan om onze artistieke rijkdommen te gaan bekijken.


---
title: Coca-Cola
date: 2011-02-13 21:06:20
image: vincent_bruijn_coca-cola.jpg
---
oen ik twaalf, dertien jaar was, verzamelde ik Coca-Cola blikjes en andere Coca-Cola parafernalia. De foto hiernaast is ongeveer een vijfde van wat ik bezit, de rest zit nog in dozen. Al jaren stonden die bij mijn ouders op zolder, maar ze wilden er van af. Ik wil het niet zomaar weggooien en daarom heb ik deze foto gemaakt om te kijken of ik via Marktplaats mijn verzameling nog kwijt kan; vooralsnog zonder succes.\nIk heb niet meer naar die verzameling gekeken sinds ik de colablikjes heb ingepakt. Dit is de eerste keer sinds bijna twintig jaar dat ik ze weer zie en ik begrijp meteen mijn liefde voor Pop Art! De kiem voor die liefde is al gelegd bij het verzamelen van Coca-Cola blikjes. Hoewel ik regelmatig naar musea werd meegesleept, had ik destijds nog geen zelfgekozen interesse in beeldende kunst. Ik vond dit veel leuker! Het vroegste blikje heeft als houdbaarheidsdatum november 1988 op de onderkant staan, de laatste december 1994. Als ik terugdenk aan de esthetiek van die periode moet ik vooral denken aan in felle kleuren bedrukte Cool Cat truien en T-shirts met gele smilies; ronduit verschikkelijk. Die esthetiek zal vast in aangepaste vorm eens een revival genieten, maar zal vooral geschiedenis blijven. Het Coca-Cola logo en ervan afgeleid grafisch design is echter tijdloos. De posters op de kwartetkaarten op de voorgrond zijn duidelijk ontworpen in de eerste helft van de 20ste eeuw, en representeren vast het toenmalig heersende schoonheidsideaal, maar tonen wel aan dat het beeldmerk Coca-Cola in ieder geval niet aan devaluatie onderhevig is.\nEn dat werd afgelopen week andermaal bewezen toen ik een nieuw mini-blikje Coca-Cola Zero cafeine vrij onder ogen kreeg. Mooi diep zwart van kleur, met gouden letters en in rood het logo.


---
title: Bieb
date: 2011-02-06 00:37:00
image: vincent_bruijn_atheense_school.jpg
---
In wat voor paus Julius II zijn bibliotheek was maakte Raphael op verzoek een wandschildering bekend onder de titel de Atheense School. Het is een fantastisch fresco met een perfect perspectief waarop vele Griekse filosofen afgebeeld zijn, dat net even te hoog hangt om er echt goed naar te kunnen kijken.\nDe exorbitante luxe van de steenrijke pausen verbaasde me toen ik door het Vaticaanmuseum drentelde. Eeuwenlang was niets ze te dol als het gaat om decoratie en verbeelding. Wat me daarnaast opviel is dat de Katholieke kerk tegenwoordig duidelijk geen belangrijke rol meer speelt in het creeren van bijzondere beeldende kunst. Ik zou me kunnen voorstellen dat Jeff Koons een gouden kalf maakt voor de huidige paus, die het dan op één van de patios van het museum plaatst. Toch denk ik dat Ratzinger daar te weinig ironie voor heeft. Of laat Damien Hirst zijn schedel tentoonstellen in de Sixtijnse Kapel. Of nee, ik ben een groot voorstander van Murakami in Versailles, en in Rome ken ik zo nog wel een locatie waar zijn werk niet zou misstaan! 't Zal er wel niet van komen. Niet dat het Vaticaanmuseum saai is, integendeel, ik kijk er mijn ogen uit. Maar ik mis er iets; ik zie er geen verband met de huidige maatschappij. Of althans, misschien wel een poging daartoe, maar dan wel een falende. Dat maakt het Vaticaan voor mij een museum: conservatie van een historische collectie.


---
title: Groene Kamer
date: 2011-02-06 00:35:58
image: vincent_bruijn_marien_schouten.jpg
---
Al jaren is Museum de Pont in Tilburg één van mijn favorieten. Het museum blinkt niet alleen uit vanwege haar collectie, maar ook vanwege de manier waarop ze het interieur afstemt op haar kunstwerken. De ruimtes, het licht, het zwarte gat van Anish Kapoor, de bijenwasgang van Wolfgang Laib, lood in de hoek van Richard Serra zijn allemaal redenen om naar Tilburg af te reizen. Ik was er al een tijdje niet meer geweest dus: daar is er nu één bijgekomen. Hoewel ik niet echt fan ben van het werk van Marien Schouten, maak ik graag een uitzondering voor de Groene Kamer. Waar in de nauwe gang van Laib claustrofobische gevoelens je aanvliegen, en bij Serra het gewicht van het lood aan je voelt trekken, geeft de Groene Kamer je juist een prettig luchtig en licht gevoel. De nuances in het groen ontspannen het oog, alsof je vanaf een heuvel naar een groen landschap in mei staat te kijken. De vloer is gewoon museumgrijs, aan het plafond is ook niet veel gedaan. Het is de muur met haar zachte ronde hoeken, waar de gebogen tegels ontspannen van richting veranderen, het dwingende maar vertrouwde perspectief dat benadrukt wordt door het overlappen van de tegels wat de Groene Kamer tot een plezierige kijkervaring maken.


---
title: Rembrandt exposeert op Google Art Project
date: 2011-02-01 22:47:20
image: vincent_bruijn_rembrandt_nachtwacht.jpg
---
Google zij geprezen! Eindelijk! Jammer dat ìk niet mag fotograferen in het Rijksmuseum, maar dat mag de pret niet drukken: Google Art Project gunt je een blik op de Nachtwacht als nooit tevoren. Art Project toont schilderijen zoals je ze graag wilt zien. Ik hoef niet met een microscoop een schilderij te lijf, maar soms zou een vergrootglas wel uitkomst bieden. Nu heeft Google het gedaan; ik raak niet uitgekeken. Maar nu wil ik ook hedendaagse kunst zo gefotografeerd zien. Nee, eerst nog even wat meer Moderne Kunst: Andy Warhol, Ed Ruscha, Jeff Koons en dan nog wat Europeanen, maar daarna al die andere kunstenaars waar ik nu niet op kan komen. Oftewel: ga door! Ik wil graag net als in Google Maps zelf collecties kunnen samenstellen en opslaan, en de locatie van details op een tekening van Vincent van Gogh kunnen bewaren zodat ik er snel bij kan. Maak meteen een applicatie die deze schilderijen als screensaver kan tonen, neem contact op met het Stedelijk Museum Amsterdam zodat die ook werk zal laten fotograferen, en ook het LACMA en alle Vermeers! Meer, meer, meer!


---
title: Pantheon
date: 2011-02-01 22:27:56
image: vincent_bruijn_pantheon.jpg
---
Je kijkt automatisch naar boven als je het Pantheon binnenloopt; de koepel imponeert. Als het regent, ik heb dat gezien, valt het hemelwater gewoon door het oog op de grond. De Italianen zetten er netjes een hekje omheen. Naast deze hekjes, katholiek meubilair en religieuze parafernalia staan er enkele graftombes in het Pantheon.\nWeinigen is de eer toebedeeld om begraven te liggen in een gebouw dat er al bijna tweeduizend jaar staat. Er zijn dan ook niet veel van die gebouwen: de pyramides, een enkele kathedraal, het Pantheon, dan heb je 't wel gehad. Raphael is een van de weinigen die in het Pantheon begraven liggen. Hij is gestorven in 1520 en schijnt er zelf voor gekozen te hebben. Dat zou ik ook wel willen.\nAkkoord, hunebedden staan er ook al heel lang, maar ik weet niet of je nog kunt stellen dat daar nog iemand begraven ligt. Het is eerder zo dat daar mensen begraven lagen. Ik denk echter niet dat die graven geruimd zijn, de resten zijn opgelost in de aarde. Bovendien zijn hunebedden niet meer in gebruik en hebben ze meer een archeologische betekenis.\nOver negen jaar ligt Raphael vijfhonderd jaar in het Pantheon. Gaan de Romeinen dat nog herdenken? Zou men al in voorbereiding zijn? Zou hij er dan nog liggen? Je mag over het algemeen maar een bepaald aantal jaren rustig op de zelfde plek liggen. Daarna worden je knoken, als er toch bijna geen nabestaanden meer zijn waar je in voort leeft, uit de aarde gevist en, ja, wat dan eigenlijk? Weggegooid? In één groot graf gedaan? Opgelost in zuur? Ook Raphael? Ik hoop het niet. Een kunstenaar van zijn kaliber maar er nog wel 500 jaar liggen.


---
title: Pupil
date: 2012-06-29 13:47:13
image: vincent_bruijn_jcjvanderheyden.jpg
---
Kunst laat je de wereld anders bekijken, zeggen ze. Wijlen JCJ Vanderheyden achtervolgt mij, lijkt het. Eind jaren negentig kocht ik bij een kringloopwinkel een uniek catalogusje over zijn werk, uitgegeven begin jaren zeventig. Sindsdien laat hij me niet meer los. Een zeer Hollandse on-Hollandse kunstaar, in mijn ogen. Zijn werk is herkenbaar en nieuw tegelijk, tijdloos en typisch twintigste eeuws, abstract en ja, figuratief, of juist concreet ineen.\nOp een kantoor waar ik regelmatig kom hangt een enorme zeefdruk van JCJ Vanderheyden, onduidelijk gesigneerd, niet eens uitzonderlijk aanwezig; de meeste mensen op het kantoor zegt het niet zoveel. Toch kijk ik er regelmatig naar en word ik er heel blij van. Het is een afbeelding vanuit een oud vliegtuig genomen, je ziet de randen van het raampje, een deel van de vleugel, een stuk van de motor en op de achtergrond de aarde: woeste bergen met ijs en sneeuw. Ik heb geen idee waar het genomen is, wanneer het gemaakt is. Maar het is typisch JCJ Vanderheyden. Het raampje is een pupil: een klein gat waardoor het licht van de buitenwereld naarbinnen sijpelt, in dit geval opgevangen door een andere pupil, de lens van de fotocamera.\nIedere keer dat ik in een vliegtuig zit en met daglicht vlieg, moet ik denken aan dat beeld van Vanderheyden en kan dan niet de wens onderdrukken een soortgelijke afbeelding te maken.


---
title: Tapijt
date: 2012-06-29 13:39:10
image: vincent_bruijn_tapijt.jpg
---
Ik moet mezelf vaak forceren omhoog te kijken. \"Ah, gravity - thou art a heartless bitch...\" Misschien is mijn hoofd te zwaar. Nou, ik kijk wel naar plafonds, maar meestal zijn vloerbedekkingen interessanter dan systeemplafonds, behalve op Schiphol. Of misschien beter: ik zie eerst en vooral de grond, daarna kijk ik naar boven. Efin, in Nederland zijn vloerbedekkingen veelal effen, soms met een klein werkje erin, maar die worden dan meestal gelegd in kantoren. Er zijn weinig openbare ruimtes in Nederland waar tapijt als vloerbedekking is gelegd; wat me zo te binnen schiet zijn de de winkels van Free Record Shop en Blokker. Trams, treinen, noch metro's zijn met tapijt gestoffeerd. Linoleum, dat is hier populair: slijtvast, vlekvast en makkelijk schoon te houden en visueel niet al te afleidend. Hoewel we een houten vloer in huis hebben, ben ik toch liefhebber van tapijt, al zou ik het niet in huis willen hebben.\nGeen mooier vliegveld dan een Amerikaans vliegveld: fantastische tapijten hebben ze daar. Ook de casino's in Las Vegas liggen er goed bedekt bij. Van boven naar onderen: Phoenix Sky Harbor, AZ, Detroit Metro Airport, MI, Caesars Palace Las Vegas, Paris Las Vegas Hotel and Casino, NV.


---
title: For The Love Of Damien
date: 2012-05-26 11:33:31
image: vincent_bruijn_damien_hirst_2012.jpg
---
Goed, een 'once in a lifetime' was het dus niet, zoals ik in november 2008 suggereerde over de met diamanten bezette schedel van Damien Hirst. Laatst was ik in Londen om met Berndnaut naar de Saatchi Gallery te gaan omdat hij daar deelneemt aan een tentoonstelling.\nOp tijd vertrokken uit Amsterdam waren we dus vroeg bij Tate Modern, waar nu de 'First Major Damien Hirst Exhibition in the UK' te zien is. Ik vind het nogal een groot woord: 'Major'. Goed, de haai op sterk water (één van de tofste titels ooit: 'The Physical Impossibility of Death in the Mind of Someone Living'!) is er te zien, de 'Pharmacy', 'Mother and Child Divided' en 'For The Love Of God'. God zij dank zijn we eerst naar de Turbine Hall gegaan waar de schedel te zien is, want we konden daardoor meteen het zwarte optrekje in. Wederom een fantastische belevenis; wanneer je door je oogharen naar de diamanten kijkt, zie je regenbogen schitteren, net als alsof je hallucineert van paddo's.\nMaar toch jammer, dat de Turbine Hall, toch een immens groot en buiten proportionele ruimte, matig gevuld werd met een zwart velours bekleed huisje met de schedel. Jammer ook dat van de stippenschilderijen er maar een dertigtal te zien was. Damien Hirst is toch voor mij de kunstenaar die het vooral ook moet hebben van zijn aanwezigheid. Waarom dan niet vijfhonderd stippenschilderijen? Gewoon zaal na zaal stippenschilderijen, om de inwisselbaarheid, maar ook zeker de vermarketing, van zijn werk te tonen, wat toch de kern van deze serie, zo niet zijn oeuvre, is. Ik zou de schedel middenin de Turbine Hall hebben gezet, de hele hal met zwarte vloerbedekking hebben bekleed, één sokkel, tien beveiligers er omheen en vanaf het plafond (30+ meter?) twintig sterke spots ophangen zodat alle glitter van de diamanten door de hele hal te zien is.\nHopelijk in de niet al te verre toekomst...


---
title: Blauw
date: 2012-04-16 22:03:36
image: vincent_bruijn_steve_mcqueen.jpg
---
Het duurde even, maar dan heb je ook wat. Duurde even? Instant fotografie toch, tegenwoordig? Nou niet in dit geval; ik had ouderwetse fotorolletjes gekocht! En analoog ontwikkelen kost een paar dagen, en dan maar hopen dat de batterij voor de lichtmeting van die oude camera niet leeg is..! En of het lichtmeten wel goed gegaan is. Wat me nog niet gelukt is met een digitale camera, maar wat analoog een mooi effect is, is de minimale scherptediepte die je kunt krijgen met een klein diafragma. Het enige is alleen dat de kwaliteit van de afdrukken niet echt goed zijn, en mijn negatiefscanner is meer een Skoda dan een degelijke Mercedes, hoewel van Duitse makelij. Maar ik heb mijn best gedaan met Photoshop.\nTerzake. Ik vind het een slecht plan dat de Gemeente Amsterdam het kunstwerk Blues Before Sunrise van Steve McQueen vroegtijdig heeft laten beëindigen. Ze hadden beter extra agenten kunnen inzetten om iedereen die zonder licht door het Vondelpark reed op de bon te slingeren. Of was het ze niet om de fietsers te doen maar om de blowende gastjes die dankbaar gebruik maakten van de donkerder omgeving? Verbeeld je je hoe dat een paar honderd jaar geleden geweest moet zijn, zoveel duisternis.\nWat mij het meest opvalt bij het zien van de afdrukken is, afgezien van toch wel veel onderbelichte foto's, dat de lucht zo licht is, hoewel het toch al half twaalf 's avonds was toen ik de foto's ging maken. Lichtvervuiling, zullen milieufreaks zeggen. Wat mij betreft: zo is de stad. Het was inderdaad wel donkerder, je had slecht zicht op de korte afstand. Erg jammer, dat vervroegde einde, want ik had het graag nog bekeken bij regen, zoals bij de opening het geval was, want ik denk dat het effect van het blauwe licht veel sterker is, en het zicht veel beter, wanneer het licht reflecteert op de fietspaden.


---
title: 945
date: 2012-04-15 11:57:06
image: vincent_bruijn_gijs_deddens_945.jpg
---
In musea ga ik graag even de WC checken. Is daar ook aandacht aan besteed? Het gaat tenslotte om de details. Die in het Kröller-Müller museum zijn vrij gewoontjes, maar de wasbakken zijn wel tof: acht wasbakken op rij, tegen elkaar aan gemonteerd met daartussen, aan de muur, zeven handdrogers van Dan Dryer, met bijna correct oplopende serienummers (ik zei al, het gaat om de details) en zeven zeepdispensers. Het lijkt net of Carl Andre pop is gegaan.\nHet Groninger Museum heeft ook mooie toiletten. Donkere tegels met donkere voegen; wel een beetje postmodernistische motiefje op de tegels maar toch: er is aandacht aan besteed. Die in het van Goghmuseum zijn weer heel zakelijk daarentegen, net alsof je in een chique hotel het lobbytoilet gebruikt.\nMijn favoriet bevindt zich niet in een museum maar bij NP3 in Groningen. Kunstenaar Gijs Deddens (signeerde met 945 op de stortbak) kreeg alweer enige tijd geleden de vrije hand om zowel de heren- als dames-wc bij NP3 te versieren. Resultaat: een kleurexplosie waarin allerlei verwijzingen verwerkt zijn naar toiletten, geslachtsdelen en je behoefte doen.


---
title: Duur ei
date: 2012-04-14 23:56:02
image: vincent_bruijn_jeff_koons.jpg
---
Dat kunst behalve over verbeelding gaat maar ook big business is, is niet iets nieuws. Dat werk van Jeff Koons voor een gemiddelde kunstverzamelaar al onbetaalbaar is geworden is ook niet echt iets nieuws; sinds midden jaren tachtig is hij al bezig en heeft hij zijn aanbod op de kunstmarkt goed in geld weten om te zetten, opzettelijk ook. Fijn dat er mensen zijn die, wanneer ze de moeite hebben genomen zulks aan te schaffen, het ook nog publiek gunnen het te zien, zoals dit Ei bij het Boijmans van Beuningen in Rotterdam.\nDe kans dat ik ooit een Malevich aan de muur zal hebben hangen is zo nihil, ik blijf daar dan maar rustig over dromen. Ik weet het: onbestaanbaar. Maar ik had ook nog (toch ijdele) hoop, dat ik misschien een 'Date painting' van On Kawara ooit zou kunnen bezitten. Het zal wel nooit plaatsvinden. Dat ze niet onder de 10.000 euro zouden kosten, had ik wel gedacht, maar dat die ook al voor 130.000 dollar over de toonbank gaan, had ik niet gedacht. Naïef? Misschien wel, ik heb dan ook voor alsnog meer op met het maken van en kijken naar kunst. Maar wie weet, als ik zo af en toe wat koop, ruil en verkoop, ergens de komende veertig jaar, ik op m'n ouwe dag nog eens een mooi donker schilderij met een of andere datum van de afgelopen vijftig jaar boven de bank heb hangen.


---
title: Het doek was beter
date: 2012-03-24 12:04:16
image: vincent_bruijn_zonne_holtslag_johannes_vermeer.jpg
---
Het is een beetje een pasklaar antwoord van literatuurliefhebbers die net de verfilming van hun favoriete roman hebben gezien: \"Het boek was beter.\" Met alle respect, ik vind die van de winnares heel mooi, maar toch, de foto's van de meiden die het Meisje met de Parel nadoen, komen niet in de buurt van het schilderij. Het is te makkelijk om te zeggen dat dat het talent van Vermeer alleen maar bevestigt. Ik wil ook helemaal niet zeggen dit het een slecht initiatief zou zijn, integendeel. Maar het zegt in dit geval iets heel anders, veel fundamentelers, over beeldende kunst en schilderen, en over fotografie.\nIeder medium krijgt de uitdrukking die hem toekomt. Dit betekent dat ieder medium binnen zijn mogelijkheden en beperkingen een eigen verbeelding geeft. In dit geval is het appels met peren vergelijken. De foto's schurken aan een gevoel dat Vermeers werk uitstraalt, geven een voor het medium fotografie maximaal mogelijke in het intensiveren van dat gevoel. Vermeer had een beeld voor ogen en benutte de manipulatieve kracht van schilderen tot een extreem.\nHet schilderij is uitgedacht, geënsceneerd en afgewogen, Vermeer heeft er de tijd voor genomen; tijd om eraan te schaven, delen te benadrukken, andere delen weg te drukken naar de duisternis. De foto's zijn ook wel uitgedacht, maar vallen ten prooi aan een bepaalde eigenschappen van het medium: het oog van de camera vangt alles op een moeilijk tembare gevoelige plaat in een fractie van een seconde. Voor de duidelijkheid: dit is geen verwijt aan fotografie, of propaganda voor schilderen.\nMaar je kunt ook zeggen: onzin, het gaat er helemaal niet om of de foto op het schilderij lijkt, maar over of het ene meisje het andere meisje de loef af kan steken voor wat betreft bevalligheid. En daar slaagt het winnende model in ieder geval in.


---
title: BRATATATATA!
date: 2012-03-19 22:21:27
image: vincent_bruijn_roy_lichtenstein.jpg
---
Roy Lichtenstein ontneemt de scenes die hij schildert hun oorspronkelijke context, maar geeft ze er tegelijkertijd één. Iedereen die de beeldtaal van de Westerse cultuur eenigszins kent (trouwens, strips zijn helemaal niet zo cultuur gebonden), heeft comics opgemerkt. Dat klinkt redelijk triviaal maar dat betekent wel dat je weet wat de eigenlijke context van de afbeeldingen van Lichtensteins schilderijen zijn; in ieder geval één die zich zelden beperkt tot één of enkele gekadreerde afbeeldingen.\nMaar juist ook tot de verbeelding spreken zijn comic schilderijen omdat ze middels minimale ingrepen zeer verhalend zijn. Is Frank Stella poetisch wanneer hij zijn minimalistische schilderijen 'Tuxedo Park Junction' of 'Newstead Abbey' noemt, 'As I Opened Fire' of 'Drowning girl' van Lichtenstein zijn daarentegen veel narratiever. Het creeert een verhaal, dat samen met het beeld en de daarin voorkomende teksten zichzelf voldoende geeft. Je kunt je de situatie voorstellen en fantaseert er meteen een aan- en afloop omheen. Dit wordt mede intenser gemaakt door het formaat van de schilderijen, ze zijn niet zo groot als 'Het Vlot van Medusa', maar toch vele malen groter dan de afbeeldingen in een stripboek, waardoor het afgebeelde menselijk proporties aanneemt.\nIk zou zo voor kunsthistoricus door kunnen gaan, nietwaar? Weet je, Lichtenstein vind ik gewoon vet (cool, gaaf, wreed, lauw, van mij part mieters). Hij steekt de draak met Monet, met een doek als Cathedral, en al die andere schilders: met die abstract expressionisten, door te gaan schilderen alsof hij een tekening voor een architect maakte. Een poster van een Lichtenstein is altijd net niks. Dat geldt natuurlijk ook wel voor al die andere schilders, sowieso zijn kunstposters altijd een beetje kinderachtig, behalve als ze op bushok formaat zijn, want dan zie je het raster zo mooi. Precies! Net als bij Lichtenstein.


---
title: Travelling Time
date: 2012-03-03 09:58:29
image: vincent_bruijn_guido_van_der_werve_driessens_verstappen_nimk.jpg
---
Vaak als ik naar het Nederlands Instituut voor Mediakunst (NIMk) ga, vind ik dat wat daar getoond wordt teveel uitleg nodig heeft en teveel over techniek gaat. Dat is een gegeven waar niet alleen het NIMk zich schuldig aan maakt, er zijn veel meer kunstenaars en kunstinstellingen die bij gebrek aan beeldend vermogen je hersens dan maar proberen vol te proppen met onbegrijpelijke ideetjes. Terwijl het naar mijn mening toch uiteindelijk moet gaan over wat er te zíen is.\nNu, tijdens Sonic Acts, toont het NIMk eigenlijk van hetzelfde laken een pak, uitgezonderd twee hele goede films in Platform 2, die nota bene eigenlijk buiten de tentoonstelling vallen.\nEerst de tentoonstelling. Hoe wonderschoon de techniek ook is van de projectie van een dia op een apparaat dat met bewegende spiegeltjes de uiteindelijke projectie op de muur beïnvloedt, vraag ik me af: waar gaat het over? Hetzelfde ervaar ik wanneer ik in een ruimte sta met vijf audiospeakers waaruit friemelende geluidjes komen. Het blijken auditieve resultaten van wiskundige formules. Ja, zo lust ik er ook nog wel één. De willekeurigheid spat er van af: van de opstelling, van het geluid, van de wiskundige formules (onverifieerbaar door mij als bezoeker).\nHoe dwingend daarentegen zijn de werken die ik wel goed vind. De ene film is van Guido van der Werve, de andere van Driessens&Verstappen. In 'Nummer negen, The day I didn't turn with the world' zien we van der Werve 24 uur lang op de Noordpool staan. Je ziet hem meedraaien met zijn schaduw, en daarmee niet meedoen met het rondje dat de rest van de wereld in die tijd doorloopt. De boodschap is meteen duidelijk, het beeld is eenvoudig maar eindeloos helder. Hetzelfde geldt voor Driessens&Verstappen. Hun 'Landscape Films' tonen een plek in Nederland, een jaar lang iedere week gefotografeerd, als film. Je hoort bijna Sir David Attenborough de voice-over praten. Het grote verschil met televisiedocumentaires is dit: deze films duren langer, en maar goed ook. Probeert de BBC in tien seconden het groeiproces te tonen dat een boompje in een paar weken doormaakt, Driessens&Verstappen nemen negen minuten voor een heel jaar. Hoewel in beide films moderne technieken gebruikt worden, ze spelen, godzijdank, een ondergeschikte rol aan het beeld.\nFoto's: NIMk, Sonic Acts.


---
title: Pi
date: 2012-02-24 15:43:05
image: vincent_bruijn_kazimir_malevich.jpg
---
Ik dweep met Malevich, al jaren. Malevich' werk is het ultieme modernisme voor mij. Maakte Duchamp met de trap af lopende naakte vrouw nog een referentie naar de werkelijkheid, hoewel geabstraheerd, Malevich' 'Zwart Vierkant' is dan toch echt het allereerste moderne abstracte kunstwerk. Maar het grappige is dat het precies géén vierkant is. Het rechthoekige vierkant is een primitief, een uitgangspunt voor verbeelden, net als de cirkel, de lijn. Benaderde Duchamp met de '3 stoppages étalon' de lijn met onverschilligheid en de kracht van toeval, Malevich schilderde het vierkant  afgemeten en doordacht, met overtuiging. De ultieme metafoor voor het resultaat: pi. Het schilderij 'Zwart Vierkant' is ongrijpbaar, onkenbaar maar werkbaar, eindeloos en toch concreet; het irrationele getal in de beeldende kunst.\nIk zou geen moord begaan om een Malevich te bezitten, maar veel heb ik er wel voor over. Overigens, in tegenstelling tot religie, is er volgens mij nog nooit in naam der kunst een moord begaan, of in ieder geval geen oorlog gevoerd. Zou ik een Malevich bezitten, ik zou er 'For The Love Of God' van Damien Hirst wel naast willen hebben. Je moet blijven dromen, nietwaar? Ik bedoel eigenlijk alleen maar te zeggen: goede kunst herken je in extremen. En zou ik een Malevich bezitten, ik zou er de hele dag vóór zitten.


---
title: Bob uur
date: 2012-02-16 22:17:42
image: vincent_bruijn_bob_uur.jpg
---
Jarenlang stond ik 's ochtends om bob uur op. De wekkerradio naast mijn bed stond vast ingesteld op dat tijdstip, omdat van dat ding, merk Frontech, dat ik kreeg voor mijn verjaardag in 1985, de knoppen voor het instellen van het alarm defect waren. De laatste tijd word ik om hel uur wakker. Als ik op dat tijdstip opsta, ben ik nog aardig op tijd op mijn werk, in acht nemende het hele ochtendscript.\nIk weet niet beter dan dat de vertrouwde letters van een wekkerradio bij me in de buurt zijn tijdens de nachtelijke uren. Eerst waren ze altijd solide en diep rood, maar sinds enige jaren zijn ze wat groter en smaller, en groen. Het maakt weinig verschil; als het maar een digitale klok is met twee paar achten op rij afgewisseld door een dubbele punt. Ieder cijfer kan een letter zijn, ook ondersteboven lezend, of in spiegelbeeld: bob uur, hel uur, zooi uur, leo uur... Het gaat al zover dat wanneer ik midden in de nacht, sluimerend, net genoeg bij zinnen om een blik op mijn nachtelijke baken te werpen, de cijfers alleen aflees als tekst, zonder te registreren hoe laat het nu eigenlijk is.


---
title: Derrick Tuggle vs. Christopher Walken
date: 2012-01-02 12:41:57
image: vincent_bruijn_derrick_tuggle_christopher_walken.jpg
---
Een maand of twee geleden is de nieuwe single van The Black Keys uitgekomen, \"Lonely Boy\" genaamd. De begeleidende videoclip is redelijk populair op YouTube en heeft op moment van schrijven 5.399.335 views. In de videoclip zien we ene Derrick T. Tuggle, een man van midden veertig, in pantalon en wit overhemd een erg leuke en losse, noem het ongecompliceerde, choreografie uitvoeren op de muziek van het nummer. Het deed me denken aan die andere videoclip waarin een man, wel wat ouder, maar in vergelijkbare Amerikaanse stijl, even ongecompliceerd maar een technisch veel complexer dansje danst: Christopher Walken in Fat Boy Slim's \"Weapon of Choice\". Walken tapdanst in deze videoclip in de lobby van het Marriott Hotel te Los Angeles. De strak gecomponeerde choreografie volgt minutieus accenten in de muziek, met afwisselend een als molen met zijn armen rondzwaaiende Walken die vervolgens afgemeten voetenwerk op een roltrap danst. Tegen het einde van de video hangt Walken middenin de lobby voor een groot lichtblauw schilderij te zweven. Een mooi beeld dat mij deed denken aan de Sixtijnse Kapel waarin, weliswaar ondersteund door een wolkje, Jezus evenzo in het luchtledige hangt.\nDe min of meer anonieme danser bij The Black Keys zet daarentegen slechts enkele stappen naar rechts tijdens zijn dans. Het wat knullige camerawerk volgt die beweging nog wel, maar verzuimt om de danser ten voeten uit te tonen, terwijl zijn voetenwerk nu juist het meest uitgedacht lijkt. Ergens is dit jammer, maar vergroot wel de pretentieloze sfeer die de clip uitstraalt. Hoewel beide choreografieën in kwaliteit sterk verschillen, resulteren beiden in zeer aanstekelijke videoclips die ook erg leuk zijn om meteen na elkaar te bekijken.


---
title: Maleglitch
date: 2013-11-02 17:57:50
image: vincent_bruijn_maleglitch_malevich.jpg
---
Ik kan mijn geluk niet op: op 19 oktober opende het Stedelijk Museum Amsterdam een tentoonstelling over Kazimir Malevich en de Russische Avant-Garde. Misschien is het wel bekend bij de lezer: de schrijver dezes dweept zowel met het genoemd instituut als met genoemde kunstenaar. Tot zover weinig nieuws. Maar wat misschien wel aardig is op te merken, is dat een deel van de getoonde werken een eigenaardige geschiedenis hebben, met name als het gaat om de manier waarop ze in het Stedelijk zijn beland.Khardzhiev, uit wiens collectie werken te zien zijn, kwam met zijn vrouw als hoogbejaarde begin jaren negentig naar Amsterdam. Na aankomst probeerde hij zijn grote unieke collectie Russische Avant-Garde ook te laten verhuizen van Rusland naar Nederland. Omdat dit via officiële weg moeilijk te organiseren was, had hij hulp ingeroepen. Het verhaal van de verhuizing van zijn collectie en de daarbij te hulp schietende personen is er één van in mijn ogen ongekende opeenstapeling van hebzucht, gesjoemel, verduistering en dubbele agenda's waar zowel de oorspronkelijke eigenaar, Khardzhiev zelf, als zijn verzameling flink onder te lijden hebben gehad. Laat ik voor de duidelijkheid vermelden dat het Stedelijk Museum daarin geen dubieuze rol speelde.Bij het lezen van het uitstekende onderzoek van journaliste Hella Rottenberg getiteld \"Meesters, marodeurs\" val je van de ene verbazing in de andere: het lijkt of iedereen die het goed voor heeft met Khardzhiev graag wat van de waarde van de verzameling zou willen opstrijken. Enkele doortastende juristen hebben tenslotte de Stichting Khardzhiev, waarin de verzameling ondergebracht is, van een betrouwbare leiding voorzien. Opvallend genoeg gaat de stichting tegenwoordig door onder deze naam, terwijl die tot voor kort voluit Stichting Cultureel Centrum Khardjiev-Tschaga heette. Misschien omdat Google zoektermen op die laatste teveel artikelen uit de pers doet bovendrijven waarin deze geschiedenis beschreven wordt. Opvallend is ook dat de verhuizing van Khardzhiev naar Amsterdam nu in het museum en in de media in ongeveer één bijzin wordt uitgelegd, wat in mijn ogen de gebeurtenissen kwalijk tekort doet. Desalniettemin zal Khardzhiev vanuit het hiernamaals blij zijn over de huidige tentoonstelling: zijn wens om zijn collectie (al dan niet in bruikleen) onder te brengen bij het Stedelijk Museum Amsterdam is uiteindelijk gelukt!\nAfbeelding hiernaast is van een werk van ondergetekende en AX710 getiteld Maleglitch en is het resultaat van het toepassen van een destructief algoritme op een afbeelding van Malevich. Een herhaaldelijke destructie is te zien op http://www.maleglitch.ne


---
title: Documenta
date: 2013-07-19 13:39:39
image: vincent_bruijn_documenta_2012.jpg
---
In 1997 ging ik voor het eerst naar de Documenta in Kassel. Ik was net twintig, nog geen academiestudent maar wel geïnteresseerd in alles wat met kunst te maken had. Mijn toenmalige 'schoonvader' was een fervent kunstliefhebber en was al naar meerdere Documenta's in het verleden geweest. Voor mij was het nieuw. Alles was nieuw. Nou ja, bijna alles. Ik kende al wel enkele kunstenaars die er tentoon stelden, wist wel waar Kassel lag en was ook al wel eens in een museum geweest. Ik was echter nog nooit naar een tentoonstelling geweest die zo groot was, dat je na twee dagen kijken lichte vormen van mentale uitputting vertoonde omdat je zoveel visuele informatie te verwerken kreeg.\n\nIk kreeg van eerder genoemde vader van mijn vriendin een Short Guide (in mooi Duits Kurzführer): het kleine handzame broertje van de grote onbetaalbare Documenta catalogus. Dit boekje werd het startpunt van een kleine verzameling Short Guides die ik de afgelopen 15 jaar heb aangelegd, want sinds 1997 ben ik bij elke Documenta geweest: in 2002 met Akademie Minerva als begeleider, in 2007 als tussenstop op vakantie naar Frankrijk en in 2012 met medekunstenaars opgevouwen in de auto op en neer naar Kassel.\nToen ik thuis kwam na het bezoek aan laatstgenoemde, pakte ik eens alle Short Guides bij elkaar, een compact setje informatie over contemporaine kunst. Verschillende vragen schoten me te binnen: welke Documenta vond ik de beste? Is het zo dat ik mijn eerste Documenta zo overweldigend vond dat dat de maatstaf is geworden voor de bezoeken aan volgenden? Was de 10e Documenta, vanuit nu bekeken, een laatste staartje Modernisme? Is de fragmentatie die daarna de volgende Documenta's lijkt te kenschetsen een perspectief dat ikzelf gecreëerd heb op basis van die 10e Documenta, of heb ik die fragmentatie geïnternaliseerd en kijk ik daarom terug op de 10e Documenta als het laatste staartje Modernisme? Met andere woorden: ik realiseer me nu dat je perspectief gevormd wordt op basis van wat je in het moment ziet, maar ook dat je je zou kunnen herinneren hoe je perspectief was en veranderd is. Dit heeft tot gevolg dat het soms moeilijk is te analyseren of je met een oud perspectief naar het heden kijkt, of met een nieuw geadopteerd perspectief op het verleden terugkijkt.\nEen heel ander, maar niet minder interessante opmerking is deze: wat opvalt is dat de context door de jaren heen groter is geworden. Ik bedoel daarmee: bij Documenta 10 was het denk ik nog mogelijk om met een handvol meetlatten, referenties en kaders de kunst te vatten, bij de laatste twee Documenta's daarentegen wordt er meer van je gevraagd: je bent bijna verplicht geografische en culturele grenzen los te laten en de hele wereld als referentie, als kader, te nemen. Het risico dat de kunst daarmee loopt, zou kunnen zijn dat het een te specialistisch vakgebied wordt, alleen toegankelijk voor zij die kosmopolitisch zijn en denken. Of juist dat kunst eigenlijk zo lokaal is dat subdomeinen zeer toegankelijk worden voor specifieke subgroepen. Dit zou kunnen uitlopen op dat de Documenta als concept ingehaald is door deze fragmentatie en dat ze zich moet opblazen in tien (vijftig, honderd…) kleine, over de hele wereld verspreide tentoonstellingen.


---
title: Spartaans
date: 2013-05-03 17:42:53
image: vincent_bruijn_job_koelewijn.jpg
---
Alweer even geleden was ik bij de opening van een solotentoonstelling van Job Koelewijn bij Galerie Fons Welters. Het was buiten koud en nat, maar het was zeker de moeite waard er naartoe te gaan. Ik benijd Jobs volhardende leessessies die hij elke dag belegt: 45 minuten hardop voorlezen uit uiteenlopende filosofische, politieke ofwel artistieke sleutelwerken, opgenomen op old school cassettebandjes—je weet wel, van die dingen die je niet meer kunt afspelen. Want wie heeft er nog een werkende cassettespeler thuis?\nUren en uren van voorgelezen proza vullen een enorme hoeveelheid bandjes, die Job Koelewijn presenteert in een alternatieve boekenkast: boek horizontaal, stapel bandjes met voorgelezen inhoud daar bovenop. Hoewel door Job waarschijnlijk onbedoeld, geeft het niet langer kunnen afspelen van ingelezen boeken een hele andere laag aan de werken die hij er mee maakt. Waarschijnlijk ziet hij de bandjes niet als onspeelbaar, maar voor mij zijn ze dat wel. Zelfs al zou ik ze kunnen afspelen, ze zijn onderdeel van een kunstwerk geworden, waar je met je handen van af dient te blijven (toch?).Zijn de bandjes daadwerkelijk wel gevuld? De licht beduimelde hoesjes met handgeschreven opschrift suggereren concentratie en toewijding, die makkelijk te transponeren zijn naar de daad van het voorlezen, de aandacht waarmee het werk opgebouwd is, eigenlijk met al Jobs werk. Want wie gaat er nu op een cirkel van aluminium een afbeelding plakken om vervolgens in dunne stroken de helft er in cirkels weer uit te snijden? Is inspanning een graad voor beoordeling? Eigenlijk vind ik van niet. Het doet er niet toe hoeveel uren je in wat dan ook gestoken hebt; het draait erom of het resultaat goed is of slecht.De wetenschap dat Ludwig Wittgenstein zich ergens, half versneden, onder lagen papier bevindt, stemt me vrolijk. Gelukkig zag Koelewijn in dat het een mooi beeld opleverde voor een print, vandaar dat hij er een foto van maakte. Het is niet verwonderlijk dat Job Wittgenstein leest en zijn beeltenis gebruikt: in Koelewijns werk gaat het veel over taal en boeken, en teksten zijn een terugkerend beeldelement. De onbereikbaarheid van de voorgelezen teksten werken als een boemerang: Job prikkelt je en geeft je een voorzet, je denkt makkelijk te kunnen gaan zitten luisteren, maar uiteindelijk zul je toch zelf aan de bak moeten: hard werken, Spartaans levenslessen tot je nemen, hardop lezen, geconcentreerd kennis vergaren. Misschien moet ik maar eens met een kwartier per dag gaan beginnen.


---
title: Curaçao
date: 2013-04-23 22:56:27
image: vincent_bruijn_curacao.jpg
---
Er is een punt waarop het licht zó verschrikkelijk mooi is op Curaçao, dat ik het geprobeerd heb te fotograferen, maar altijd overvallen werd door het moment en dus onvoorbereid foto's maakte. Het gaat me niet per se om de beleving van de zonsondergang, hoewel ik toch gevoelig ben voor de schoonheid van dat cliché, maar om hoe het licht er juist aan de andere kant van de hemel uitziet. Het is een moment, in januari rond zeven uur 's avonds, als de zon net onder is en de korte schemering op zijn hevigst is. Het mooist wanneer er in het oosten grote stapelwolken hangen die verlicht worden door de zon die al achter de horizon is verdwenen. Die rijke kleurnuances in rood, roze en oranje zie je eigenlijk nauwelijks terug op schilderijen van Nederlandse schilders, daar is het licht hier toch te afwijkend voor. Schilderijen van mediterraanse gezichten neigen er wel naar, maar toch is het tropische licht nog weer anders.Amerikaanse impressionisten hebben schilderijen gemaakt in het zuid–westen van de Verenigde Staten waarin, in mijn ogen, de kleurverzadiging even goed opgekrikt is om zo een lekker vol kleurig effect te creëren. Ik had er weerstand tegen omdat ik het een overkill aan kleur vond. In tweede instantie kan ik niet anders dan toegeven aan dat werk omdat je het licht ook gewoon anders beleeft waaneer je dichter bij de evenaar bent. Want ook in Californië is het licht volstrekt anders dan hier of in de tropen, de schaduwen zijn hard, het licht is hard, de kleuren zijn erg aanwezig en je ziet heel veel details. Ieder voorjaar merk ik hier, in Nederland, dat er een punt is waarop je alles weer gaat zien, dat er niet langer meer een stoffige wat doffe schaduw over de dingen heen hangt die veroorzaakt wordt door een laag staande winterzon achter een dicht wolkendek. Lekker voelt dat, aan je ogen, omdat ze dan weer details ontwaren die je in de maanden ervoor bent gaan vergeten.


---
title: Rijksmuseum
date: 2013-04-14 02:21:05
image: vincent_bruijn_rijksmuseum_amsterdam.jpg
---
Wat betekent 10 jaar lang geen Rijksmuseum? Natuurlijk, het was wel open, en Wim Pijbes heeft met de schedel van Damien Hirst en de aankoop van het gezicht op de Heerengracht van Berkheyde belangrijke continuïteit weten te waarborgen, maar wat betekent het dat tien jaar lang slechts een selecte keuze uit de collectie toonbaar was? Op zijn minst dat er twee generaties kunstenaars zijn die, onbewust en onbedoeld, het met minder moesten stellen. Dit geldt des te meer aangezien het Stedelijk Museum ook jaren gesloten was voor publiek. Zullen wij dit terugzien in het werk van jonge kunstenaars? Ik kan me herinneren dat wij verplichte trips naar het Stedelijk en Rijksmuseum maakten tijdens de academie. Maar is dat zo erg, dat er twee generaties zijn die nauwelijks ons nationaal archief hebben gezien? Het is te hopen dat ze in ieder geval voldoende kunst hebben gezien tijdens hun opleiding. Of ze dat nu hier of elders bekijken, maakt niet uit, áls ze maar voldoende kunst zien. Misschien zijn er studiereizen naar Londen of Parijs geweest, om zo de kennis bij te spijkeren. Maar dan nog betekent dat, dat ze een coherent overzicht van 17e en 18e eeuwse Nederlandse voorgangers hebben gemist. Maakt dat uit? Misschien wel: de populariteit van de opening van het Rijksmuseum lijkt samen te hangen met een fysieke bewustwording van de nationale geschiedenis. Misschien niet: jonge kunstenaars zijn ontlast van het juk van de kunstwerken van Hals, Rembrandt en Metsu, die een zich ontwikkelende kunstenaar danig in de weg kunnen zitten.Aan de andere kant, wat doet het er toe? In de huidige informatiemaatschappij is alles altijd beschikbaar via internet. Als ze wat willen vinden, zoeken ze het wel op. Maar toch, zoals Walter Benjamin zei, verliest een reproductie het aura van het origineel. En het is waar: oog in oog te staan met Vermeers melkmeisje is toch echt iets anders dan een haarfijne reproductie van haar online. Ga dus kijken in het heropende Rijksmuseum en laat je meevoeren in wat je voorgangers voor ogen stond en kijk, kijk vooral!


---
title: Vogelhuis
date: 2013-02-15 11:14:22
image: vincent_bruijn_ton_van_beest.jpg
---
Je rijdt Bakkum in, je draait vanaf de Zeeweg de van Oldenbarneveldweg op, en na een meter of honderd wordt je oog getrokken door de pokdalige kastanjebomen langs de weg. Wat hangt daar nou? Je ziet een rood schijnsel dat afwijkt; wat is hier anders dan anders? In een strakke lijn, even boven hoofdhoogte, valt je oog op een rij bouwwerkjes aan de bomen en je vraagt je af: waar kijk ik nou naar? Dat rode licht in openbare ruimten, dat is toch meestal voorbehouden aan verkeerslichten, remlichten of, tja, de ramen op de Wallen...?! Dan valt de vorm je op: onmiskenbaar vogelnestkastjes. Het rode licht schijnt door het ronde gat en de kieren van elk vogelhuisje. Welke flierefluiter heeft hier een tippelzone voor vogels gemaakt? Of is dit de uitdrukking van een politiek statement: \"Verruim het gedoogbeleid voor vreemde vogels aan de van Oldenbarneveldweg!\" Zit hier een partij achter, een collectief? Of is dit louter kerstversiering? In lichte verwarring passeer je het laatste vogelhuisje, en de associaties blijven maar komen: koekoek exploiteert nestkastjes!, vogels vogelvrij aan de van Oldenbarneveldweg!, extra stimulatie nesteldrang vogels in Bakkum! Hoe dan ook, het is in ieder geval een warm onthaal voor vreemde vogels.


---
title: In Art We Trust
date: 2013-02-08 13:28:05
image: vincent_bruijn_dadara.jpg
---
Maakt het uit als ik iets schrijf dat niet meer actueel is? Ik vroeg het me laatst af. Een blog (of, oorspronkelijker, logboek) is in essentie een expliciet aan tijd gerelateerd concept. Aan de andere kant, ik schrijf vaak over kunst. Goede kunst is tijdloos, denk ik, en veel kunstenaars beweren tegen de tijd in kunst te willen maken: voor de eeuwigheid. Maar de beleving en perceptie van kunst veranderen natuurlijk door de tijd heen, omdat men andere stijlprincipes gaat aanhangen. Ik heb besloten dat het me niet uitmaakt voor dit blog. Een half jaar heb ik weinig geschreven, vandaag pak ik het weer op. En ik schrijf gewoon over wat ik in dat halve jaar had kunnen schrijven, alleen doe ik het nu.\nIk was op de opening van Dadara afgelopen voorjaar. Ik had al enkele van zijn bankbiljetten gekocht via internet, en besloot naar de opening van de tentoonstelling in gallerie Famous te gaan. Ik kon de neiging om iets aan te willen schaffen niet onderdrukken (beginnende verschijnselen van verzamelwoede?). Maar ik wilde wel a. iets betaalbaars binnen mijn budget, en b. iets wat ik mooi vind. Daarnaast houd ik van kunst over kunst, ik vind niet dat kunst over kunst moet gaan, maar ik heb wel interesse in kunstenaars die dat wel vinden. In een vitrinekast stond dit werkje, 'In Art We Trust'. Het is in de stijl geschilderd van de bankbiljetten die Dadara de afgelopen tijd heeft ontworpen en geschilderd. Het toont een zelfde soort grafische vlakverdeling met veel details en kleurnuances. De tekst is natuurlijk een directe referentie naar wat de Amerikanen op de dollar hebben staan: \"In God We Trust\". Dadara heeft de slogan geïsoleerd uit de context van het bankbiljet, het in een kunstcontext geplaatst, en het in het centrum van het ruilmiddel van beeldende kunst gezet: het schilderij. Het is ook handgeschilderd, op dik papier, ingelijst, achter glas, gisigneerd: dit zijn, en dan niet in negatieve zin in dit geval, alle clichés die bij beeldende kunst horen. Net zoals het dollarbiljet een icoon is voor de Verenigde Staten, waarin God en geld de hoofdrol lijken te spelen, is dit schilderij een icoon voor de beeldende kunst: een geschilderde verklaring van toewijding aan materiaal en instituut.


---
title: Loopje
date: 2014-04-18 15:20:04
image: vincent_bruijn_meindert_hobbema_london.jpg
---
Het Laantje bij Middelharnis, ik ben er nu drie keer geweest. Nee, helaas nog niet in Middelharnis, maar in Londen, bij The National Gallery, alwaar het schilderij bleek te hangen. In 2010 vond ik het beeld in Los Angeles, althans, ik zag een overeenkomstig beeld, en ik realiseerde me dat ik het beeld goed kende maar nog nooit het origineel had gezien. Nu ben ik er dus alweer enkele keren geweest. Het hangt mooi op zaal, tegen een grijsblauwe achtergrond. Het is veel groter dan ik gedacht had, toch gauw 100 bij 140 cm.Ik nam de eerste keer dat ik er voor stond de tijd om het eens goed te bekijken. Naarmate ik langer keek, had ik het gevoel alsof Meindert Hobbema een spelletje met me speelde. Wanneer ik een detail bestudeerde, viel het me op dat het er toch anders uitzag dan hoe ik het in eerste instantie had waargenomen. Ook gold dit voor elementen van het schilderij waarvan ik dacht dat ik wist hoe ze eruit zagen, omdat ik het schilderij toch vaak op reproducties heb gezien. Na een paar minuten moest ik er een beetje om lachen: hij heeft me beet.Eén boompje in de rechter rij blijkt eigenlijk net om de hoek aan de rand van het andere paadje te staan, bijvoorbeeld. Het kleine torentje aan de rechterkant staat exact tussen twee boompjes en het zesde boompje links staat net ná het bruggetje. En rechts staan zeven lage boompjes in een groepje, terwijl de voorste twee groepen dunne boompjes beide uit zes bestaan, of nee, ja of toch wel! Het lukt Hobbema om een ogenschijnlijk gewoon landschap zo neer te zetten dat je er naar kíjkt, hij neemt je mee op kijktocht door je telkens te laten verrassen. Waarom staat dat mannetje rechts tussen de bomen met zijn pijp? Puur voor de compositie? Geldt dat ook voor het rode schoorsteentje rechts op het donkere dak? En die hijskraan, aan de haven, want je ziet ook scheepsmasten, ook een zuiver compositorisch element? Het is net zo'n piekje aan de horizon als de kerktorentjes, nokken en schoorstenen.In alles toont Hobbema zich hier een goede componist: de compositie is heel afgewogen, alle elementen hebben bestaansrecht en het beeld is daardoor dwingend. Toch verbazingwekkend dat een vroege restauratie, die volgens de overlevering nogal wat in het beeld heeft aangepast, het schilderij niet verpest lijkt te hebben.


---
title: Wow
date: 2014-03-12 21:25:48
image: vincent_bruijn_sol_lewitt.jpg
---
Ik blijf nog even hangen in het Stedelijk Museum Amsterdam. Ik ben bevooroordeeld, ik woon er dichtbij, ik heb mijn hart er aan verpand. Het is allemaal waar. Maar het is toch ook zo dat de collectie uitblinkt in hoogtepunten? Nu houd ik op met dat idealiseren van dat instituut. Want waar draait het nu eigenlijk om? Precies: om visuele zaken.\nVanaf de eerste ontmoeting met het werk van Sol LeWitt ben ik er gek op. Ik weet niet meer waar of wanneer dat was, maar wel dat het tijdens mijn academietijd was. Ik was destijds enorm fan van fundamentele schilderkunst, minimalistische kunst en Colorfield Painting. Nu nog steeds, trouwens, kijk ik graag naar Elsworth Kelly, Kenneth Noland, Morris Louis en Frank Stella, om er een paar te noemen. Sol LeWitt wordt ook tot de conceptuelen gerekend, en terecht. Met zijn Sentences on Conceptual Art heeft hij toch een soort manifest voor gedematerialiseerde kunst gemaakt. Ik heb het ooit een computer aan me voor laten lezen en er een luisterboek van gemaakt. Dat klonk nogal alsof Kraftwerk het voorlas.\nHet meeste houd ik van de muurschilderingen en -tekeningen van Sol LeWitt. De eenvoud en kracht van de tekeningen, de directheid van het tekenen op een muur, het spreekt me zeer aan. Graag wil ik in huis nog eens een muur in gebruik nemen als Sol LeWitt expositieruimte en er iedere drie maanden een nieuwe Wall Drawing op aanbrengen. Voor alsnog blijft het bij een idee, maar wie weet.\nIn het Stedelijk Museum Amsterdam hebben ze fantastisch groot een hele muur aan hem besteed. Deze Wall Drawing #1084 is al vaak in de media op foto’s te zien geweest, maar nog niet zoals ik hem gefotografeerd heb, namelijk full frontal met voldoende licht: keihard Sol LeWitt!


---
title: Goed verhaal
date: 2015-03-22 20:13:12
image: vincent_bruijn_ax710_malevich_henk_schiffmacher.jpg
---
evenstaande afbeelding toont mijn tatoeage. Dat ik, bijna 37 jaar, nog mijn eerste tatoeage zou laten zetten, had ik zelf ook niet helemaal gedacht. Ik riep wel al jaren dat het me wel gaaf zou lijken om een schilderij op mijn lichaam te laten tatoeëren, maar iets weerhield me er altijd van. Met name de hamvraag: welk schilderij?\nBij de tentoonstelling Malevich en de Russische Avant Garde die tot 2 februari 2014 in het Stedelijk Museum Amsterdam te zien was, organiseerde ze een prijsvraag onder de naam #malevichishere. Op de website staat een filmpje waarin conservator Bart Rutten een anekdote vertelt over dat hij eens een meisje met een Malevichtatoeage tegen kwam op een opening bij het voormalige NIMk. Dit was de inspiratie om een wedstrijd op te zetten waarbij zij die een op Malevich geïnspireerd creatief werk instuurden, kans maakten op een tatoeage van een schilderij naar keuze van Malevich, te zetten door Henk Schiffmacher.\nIk stuurde Maleglitch in: de website die ax710 en ik in 2010 hebben gemaakt en waarop schilderijen van Malevich door een computerprogramma geglitcht worden tot nieuwe unieke beelden.\nTot mijn grote verrassing ontving ik 25 februari 2014 het bericht dat we de wedstrijd gewonnen hadden. WTF?! Ik schrok me te pletter maar moest ook heel hard lachen; zou ik dan toch eindelijk mijn tatoeage krijgen? Tja, wie A zegt, moet ook B zeggen.\nDe hamvraag was teruggebracht naar: welk schilderij van Malevich? Het kostte me opvallend weinig tijd om te beslissen dat ‘Compositie met 8 rode rechthoeken’ uit 1915 het beoogde schilderij was. Dit is een sleutelwerk, voor mijzelf dan met name. Dit schilderij representeert voor mij de kracht en uniciteit van Malevich: spannend, vernieuwend, minimalistisch, beetje absolutistisch.\nEn ax710? Hij heeft een geglitchte variant van ‘Compositie met 8 rode rechthoeken’ laten zetten. Schiffmacher vond het wel een tof idee en zette onze beelden dezelfde dag in dezelfde rode inkt.Foto’s: Zwaan Ipema
